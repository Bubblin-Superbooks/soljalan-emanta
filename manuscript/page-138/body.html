<div class="leaf flex"><div class="inner justify"><p>--- Oletko jo syönyt? Ruokasalissa on sinulle ruokaa.</p><p>--- Soljalan isäntä ei ole ennenkään syönyt ruokasalissa, vaan väkensä pöydän päässä.</p><p>Se tuli äkkiä jyrkästi ja hampaitten välistä kuin olisi puraissut rautalangan poikki. Eva hätääntyi yhä enemmän.</p><p>--- Odotin sinua niin… Kun oli lauantai-iltakin. Miksi viivyit niin myöhään?</p><p>Juho astui häntä kohti synkkänä ja ylpeänä.</p><p>--- Sinä… sinä odotit! sanoi hän. — Älä puhu minulle mitään sellaista. Yhtä asiaa tulin sinulta nyt kysymään, sitä, että miksi rupesit vaimokseni, kun et kuitenkaan minua rakastanut etkä voi minua sietää? Vastaa. Miksi petit minut pahimmalla tavalla kuin mitä minunlaiseni pettää saatoit? Miksi teit minut naurunalaiseksi ja turmelit koko elämäni?</p><p class=" stretch-last-line ">Hän vaikeni huohottaen ja tukahduttaen sen raa'an ja loukkaavan sanan, joka oli ollut livahtamaisillaan</p></div> </div>