<div class="leaf flex"><div class="inner justify"><p>--- Kuule Eva, sanoi vanha lääkäri hyvästellessään, sano nyt minulle totuus. Tunnetko olevasi onnellinen?</p><p>Ja Eva mietti hetkisen, ennenkuin vastasi, mutta silloin sanoi hän näin:</p><p>--- Tunnen tulevani onnelliseksi. Onni odottaa minua.</p><hr class="section"><p>Eva hiipi jälleen Juhon luo. Sairas makasi nyt hiljaa ja levollisesti, hengittäen syvään ja tasaisesti. Eva laski hellävaroen kätensä Juhon otsalle, joka heti hiukan värähti hänen kosketuksestaan. Kiireesti veti hän kätensä pois.</p><p class=" stretch-last-line ">Sitten rupesi hän riisuutumaan. Kun hän oli yöpuvussaan, meni hän ensin Juhon huoneeseen katsomaan sohvaa, jossa lääkäri oli nukkunut. Hetken siinä seisottuaan meni hän takaisin Juhon vuoteen viereen, nosti hiukan peitettä, mutta pysähtyi taas.</p></div> </div>